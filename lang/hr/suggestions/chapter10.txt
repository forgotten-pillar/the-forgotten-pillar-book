Da li je Bog osoba? - John N. Loughborough
Jedan od najranijih članaka o ličnosti Boga bio je Loghboroughov članak “Da li je Bog osoba?” gdje je razmatrao ličnost Boga i Njegovu prisutnost. Važno je imati na umu definiciju riječi ‘ličnost’ prema Merriam-Webster riječniku kao “kvaliteta ili stanje koja nekoga čini osobom”. Pažljivo ćemo razmotriti po kojim kvalitetama Loghboroughov definira Bogom kao osobom.

“Što god bila istina po ovom pitanju, sigurno ne može biti pogrešno da istražimo što Riječ kaže o tome. Mnogi se suzdržavaju od istraživanja nepopularnih istina jer se protiv njih diže optužba za herezu. Ne smatramo se podložnima toj etiketi, niti zadirujemo u tajne Svemogućeg dok nastavljamo s istraživanjem ove materije. Biblija svakako sadrži svjedočanstva po ovom pitanju, i ponavljamo: ‘što je otkriveno, pripada nama’. Pitamo onda, Što kaže Sveto pismo?
Samo svjedočanstvo koje smo istraživali u vezi s činjenicom da je čovjek stvoren od praha zemaljskog na sliku Božju, nedvosmisleno dokazuje da Bog ima oblik, iako je to suprotno onome što smo učili kao djeca iz katekizma:
‘Pitanje. Što je Bog?’
‘Odgovor. Beskonačni i vječni duh; onaj koji je uvijek bio i uvijek će biti.’
‘P. Gdje je Bog?’
‘O. Svugdje’
Ali pitamo, nije li Bog na jednom mjestu više nego na drugom? Oh ne, kažete vi: Biblija kaže da je On duh, i ako je tako, mora biti posvuda jednako. Po tome, znači, kada čovjek umre njegov duh ide Bogu, tada mora ići svugdje. Ali Biblija svakako predstavlja Boga koji se nalazi na nebu. ‘Jer on gleda s visine svetišta svojega, s nebesa GOSPOD promatra zemlju.’ Psalm 102:19. Onda svakako nebo ne može biti svugdje, jer se Bog prikazuje kako gleda odozgo. ‘I Ilija u vihoru uzađe u nebo.’ 2 Kraljevima 2:11. Ali, kaže netko, zar Biblija ne prikazuje Boga kao svuda prisutnog? Psalm 139:8, 9, 10. ‘Ako se popnem na nebo, ti si ondje; ako si u Šeolu prostrem, evo tebe. Uzmem li krila zorina, nastanim li se nakraj mora, i ondje bi me ruka tvoja vodila, i držala me desnica tvoja.’
Odgovaramo, tema je uvedena u stihu 7, kako slijedi: Kamo da odem od Duha tvojega i kamo da od lica tvojega (prisutnosti tvoje) pobjegnem?’ Duh je Božji predstavnik. Njegova se moć očituje gdje god On želi, posredstvom svojeg Duha. Krist, dajući zapovijed učenicima, kaže, ‘Idite po svem svijetu, propovijedajte evanđelje svakome stvorenju, i evo, ja sam s vama u sve dane do svršetka svijeta.’ Sada, nitko ne bi tvrdio da je Krist osobno bio na zemlji otkako su učenici počeli ispunjavati ovu zapovijed. Ali njegov Duh je bio na zemlji; Utješitelj kojeg je obećao poslati. Tako na isti način Bog se očituje pomoću svojeg Duha koji je također sila kojom djeluje. ‘Ako li Duh Onoga koji uskrisi Isusa od mrtvih prebiva u vama, Onaj koji Krista uskrisi od mrtvih oživit će i vaša smrtna tijela po Duhu svojemu koji prebiva u vama..’ Rimljanima 8:11. Ovdje je jasno učinjena razlika između Duha, i Boga koji uskrisuje mrtve tim Duhom. Ako je živi Bog Duh u najstrožem smislu te riječi, i u isto vrijeme posjeduje Duha, onda imamo odmah novu ideju o Duhu Duha, što će moći objasniti samo spiritualist.”

Dopustite nam da damo kratki komentar. Nadamo se da prepoznajete konkretno temu o kojoj se ovdje raspravlja. Predmet je prva točka Fundamentalnih Principa i tvrdnja je da Bog ima oblik, jer je čovjek stvoren na sliku Božju. Takvo razumijevanje Božje ličnosti isključuje ideju da je Bog svuda prisutan. Brat Loughborough dao je biblijske razloge za Božju sveprisutnost, zajedno s mišljenjem da je ‘Bog na jednom mjestu više nego na drugom’. Bog je svuda prisutan preko Svog predstavnika, Svetog Duha, baš kako je napisano u prvoj točki Fundamentalnih Principa. Dalje u ovoj raspravi, čitamo da je Bog duhovno biće i posjeduje opipljivo, materijalno tijelo, za razliku od ideje da je On čisto duh.

“Postoji barem jedna nepremostiva teškoća na putu onih koji vjeruju da je Bog nematerijalan i da nebo nije doslovno, locirano mjesto: oni su prisiljeni priznati da je Isus tamo tjelesno, kao doslovna osoba; isti Isus koji je bio razapet, umro i pokopan, uskrsnuo je iz mrtvih, uzašao na nebo i sada je s desne strane Boga. Isus je posjedovao tijelo i kosti nakon svojeg uskrsnuća. Luka 24:39. ‘Pogledajte ruke moje i noge moje: ja sam, glavom! Opipajte me i vidite: duh nema tijela i kostiju kao što vidite da ja imam.’ Ako je Isus tamo na nebu s doslovnim tijelom od mesa i kostiju, možda je ipak nebo nakon svega doslovno mjesto, stanište za doslovnog Boga, doslovnog Spasitelja, doslovne anđele i uskrsnule besmrtne svete? Oh ne, kaže netko, ‘Bog je Duh.’ Tako je Krist rekao ženi iz Samarije kod bunara. Iz činjenice da je Bog Duh ne proizlazi nužno da nema tijela. U Ivanu 3:6, Krist kaže Nikodemu, ‘Što je rođeno od Duha, duh je.’ Ako je ono što je rođeno od Duha duh, onda na istom principu, ono što ima duhovnu narav je duh. Bog je duhovno biće, njegova narav je duh, On nije smrtne naravi; ali to ne isključuje ideju da ima tijelo. David kaže, [Psalam 104:4,] ‘načinivši anđele svoje duhovima’, ipak anđeli imaju tijela. Anđeli su se pojavili i Abrahamu i Lotu, i jeli su s njima. Vidimo da ideja da su anđeli duhovi ne dokazuje da nisu doslovna bića.
Zaključuje se, jer Biblija kaže da je Bog Duh, da on nije osoba. Zaključak ne bi trebao biti osnova za argument. Velike biblijske istine su jasno izrečene, i ne bi bilo prikladno da osnujemo doktrinu na zaključcima, suprotno pozitivnim tvrdnjama u Božjoj riječi. Ako Pismo izričito u pozitivnom smislu tvrdi da je Bog osoba, neće biti prihvatljivo za nas izvući zaključak iz teksta koji kaže 'Bog je Duh', da on nema tijelo.
Sada ćemo predstaviti nekoliko tekstova koji dokazuju da je Bog osoba. Izlazak 33:18, 23. ‘Tad Mojsije reče: »Pokaži mi, molim te, slavu svoju.«’ Stih 20. ‘Ali reče: »Lica mojega ne možeš vidjeti, jer ne može čovjek mene vidjeti i ostati živ.«’ Stihovi 21-23. ‘I reče GOSPOD: »Evo mjesta uza me, a ti stani na stijenu. I dogodit će se, dok moja slava bude prolazila, da ću te staviti u raspuklinu stijene i svojom te rukom zakloniti dok ne prođem. Onda ću ruku svoju maknuti, pa ćeš me vidjeti odostrag (dosl. stražnje djelove); ali se lice moje ne može vidjeti.«’ Ako je Bog nematerijalni Duh, tada ga Mojsije nije mogao vidjeti; jer nam je rečeno da duh ne može biti viđen prirodnim očima. Tada ne bi bilo primjereno da Bog kaže da će staviti svoju ruku preko Mojsijeva lica dok prolazi, (kao da ga sprečava da vidi Njegovo lice,) jer ga nije mogao vidjeti. Također ne shvaćamo ni kako bi nematerijalna ruka mogla spriječiti zrake svjetlosti da dođu do Mojsijevih očiju. Ali ako je pozicija točna da je Bog nematerijalan i ne može biti viđen prirodnim okom, gornji tekst je sasvim suvišan. Kakvog smisla ima reći da je Bog stavio svoju ruku preko Mojsijeva lica, da ga spriječi od viđenja onoga što se ne može vidjeti.
Kaže netko, vidim da ne možemo uskladiti stvar ni na koji drugi način, osim da je Mojsije vidio doslovno tijelo; ali to nije bilo Božje vlastito tijelo, bilo je to tijelo koje je uzeo da bi se mogao pokazati Mojsiju. Mojsije nije mogao formirati ispravnu koncepciju o Bogu bez da je preuzeo oblik. Tako je Bog uzeo tijelo. Ovo daje lošiju percepciju stvari nego prva pozicija; jer optužuje Boga za obmanu; govoreći Mojsiju da bi ga trebao vidjeti, dok zapravo Mojsije prema ovom svjedočanstvu nije vidio Boga, već drugo tijelo. Osoba mora biti dovedena gotovo do nepovratne sumnje, koja bi na taj način pokušala mistificirati i ukinuti snagu ovog svjedočanstva.”

Prepoznajete li da se brat Loughborough bavi sentimentom kojeg će dr. Kellogg predstaviti 48 godina kasnije u "Živom Hramu"? Dr. Kellogg je rekao da je istina da se Bog predstavio u "određenom obliku ili mjestu" jer "mora postojati nešto opipljivije, ograničenije, na kojemu se usredotočuje um u bogoslužju", ali da je On, u stvarnosti, “daleko izvan našeg shvaćanja kao što su granice prostora i vremena”. Brat Loughborough razumno se usprotivio ideji da se Bog samo očituje čovjeku kao materijalno Biće, ali u stvarnosti nije ono kakvim se predstavlja. Takva tvrdnja "optužuje Boga za obmanu". Brat Loughborough nastavlja s afirmativnim, biblijskim svjedočanstvom da je Bog materijalno biće.

“Izlazak 24:9,10. ‘I uzađoše Mojsije i Aron, Nadab i Abihu i sedamdeset starješina Izraelovih, te ugledaše Boga Izraelova. A pod nogama Mu bijaše kao pločnik načinjen od safira, sjajem nalik na samo nebo.’ Bilo im je dopušteno vidjeti Njegove noge, ali nitko ne može vidjeti Njegovo lice i ostati živ. Smrtno oko ne može podnijeti zasljepljujući sjaj te slave Božjeg lica. Ona daleko nadmašuje svjetlost sunca. Jer prorok kaže: ‘Tada će svjetlost mjeseca biti kao svjetlost sunca, a svjetlost sunca bit će sedmerostruka, kao svjetlost sedam dana — u dan kad GOSPOD povije prijelom svojega puka i iscijeli modrice od svojih udaraca.’ Izaija 30:26. Unatoč toj sedmerostrukoj svjetlosti koja će tada sjati, prorok govoreći o toj sceni kaže: ‘I smest će se mjesec, i postidjet’ se sunce, kad GOSPOD Nad Vojskama zakraljuje na gori Sionu i u Jeruzalemu i pred svojim starješinama, u slavi.’Izaija 24:23. Svjedočanstvo Ivana je, [Otkrivenje 21:23,] ‘I gradu ne treba ni sunca ni mjeseca da svijetle u njemu, jer ga slava Božja obasja, a svjetiljka mu je Jaganjac.’
Nevjernici tvrde da postoji proturječje u svjedočanstvu Mojsija, jer je rekao da je razgovarao s Bogom licem u lice. Mi odgovaramo, između njih je bio oblak, ali Bog je Mojsiju rekao: ‘ne može čovjek mene vidjeti i ostati živ.’ Svjedočanstvo Novog Zavjeta je u skladu s onim Starog Zavjeta po tom pitanju. ‘Težite za mirom sa svima, i za posvećenjem, bez kojega nitko neće vidjeti Gospodina!’ Hebrejima 12:14. Tko smrtnim očima može gledati svjetlost koja daleko nadmašuje sedmerostruku svjetlost sunca? Sigurno samo sveti mogu vidjeti njega, samo besmrtne oči mogu podnijeti tu sjajnu slavu. Iako Riječ kaže da sada ne možemo vidjeti Boga i ostati živi, obećanje je da će čisti srcem vidjeti Boga. Matej 5:8. ‘Blaženi koji su čista srca, jer oni će Boga gledati!’ Otkrivenje 22:4. ‘I gledati lice njegovo, a ime će im njegovo biti na čelima.’
Pavao, [Kološanima 1:15,] govoreći o Kristu, kaže: ‘On je slika Boga nevidljivoga, prvorođenac svakoga stvorenja.’ Ovdje se kaže da je Krist ‘slika Boga nevidljivoga.’ Već smo pokazali da Krist ima tijelo sastavljeno od tvari, mesa i kostiju; i za njega se kaže da je ‘slika nevidljivog Boga.’ Dobro, kaže netko, priznajemo da je njegova božanska priroda po slici Božjoj. Ako pod njegovom božanskom prirodom mislite na dio koji je postojao u slavi s Ocem prije nego što je svijet bio, odgovaramo, ono što je bilo na početku s Bogom, (Riječ,) postalo je tijelom, nije ušlo u tijelo, ili kako neki kažu, obuklo ljudsku narav, nego je postalo tijelom. Ali kaže drugi, za Boga se kaže da je nevidljiv. Zato što je sada nevidljiv, to ne dokazuje da nikada neće biti viđen. Riječ kaže: ‘koji su čista srca, jer oni će Boga gledati’ Voljna vjera kaže, Amen.
Pavlovo svjedočanstvo u Filipljanima 2:5, 6, jasno pokazuje što se može razumjeti izjavom da je Krist slika Boga. ‘Ta neka u vama bude ona misao koja je i u Kristu Isusu, koji se, premda u obličju Božjem, nije otimao da bude jednak Bogu,’ Kako se može reći da je Krist u obliku Boga, ako Bog nema oblik? Rimljanima 8:3. ‘Bog je poslavši Sina svojega u obličju grješnoga tijela.’ Krist je u obliku Boga i u obliku ljudi. To nam odmah otkriva oblik Boga.
Daniel, govoreći o Bogu, naziva ga Drevnikom vjekova. Daniel 7:9. ‘I Drevnik vjekova sjede. Odjeća mu bijaše bijela kao snijeg, a kosa na glavi njegovoj kao čista vuna.’ Ovoj ličnosti se pripisuje da ima glavu i kosu; to se sigurno ne bi moglo reći o njemu ako bi bio nematerijalan i bez oblika. No, Pavlovo svjedočanstvo u Hebrejima 1:3, trebalo bi razriješiti svaku iskrenu sumnju u pogledu ličnosti Boga. Govoreći o Kristu, on kaže, ‘On, koji je odsjaj slave i otisak Njegove (Očeve) osobe.’ Ovdje je dakle jasno navedeno da Bog ima osobu. Krist je savršeni odraz te osobe. Tada možemo razumjeti Krista kada kaže, ‘Tko je vidio mene, vidio je Oca.’ Ivan 14:9. On nije mogao misliti da je sam sebi otac; jer kada se molio, obratio se svom Ocu kao drugoj osobi koja ga je poslala u svijet. Prikazao je sebe Sinom Božjim. Tada on ne bi mogao biti Otac čiji je sin. Kada kaže, ‘Tko je vidio mene, vidio je Oca,’ mora misliti da, budući da je bio savršen odraz Očeve osobe, oni koji su vidjeli njega vidjeli su sličnost Oca u njemu.”

Važno je obratiti pažnju na biblijske dokaze koje brat Loughborough ističe u svjedočanstvu da Bog ima tijelo. Brat Loughborough pregledava nekoliko biblijskih odlomaka koji dokazuju da Bog ima materijalno tijelo, ali je nevidljivo našim smrtnim očima. Sestra White je napisala isto kada je rekla: ‘Otac jeste sva punina Božanstva tjelesno, i nevidljiv smrtnom pogledu.’ Nijedno smrtno oko ne može vidjeti Oca, ali to ne dokazuje da Boga nikada ne može biti viđen. Isus je rekao: ‘Tko je vidio mene, vidio je Oca.’ Ivan 14:19. Isus je objasnio te riječi dva poglavlja ranije: ‘A Isus povika i reče: »Tko vjeruje u mene, ne vjeruje u mene, nego u onoga koji me posla; i tko vidi mene, vidi onoga koji me posla.«’ Ivan 12:44-45. Isus nije poslao samog sebe, niti je Isus Otac, jedna te ista osoba; ali vidimo Oca u Kristu jer je On savršeni odraz Očeve osobe. (Hebrejima 1:3). Kako je Isus osoba, posjedujući tijelo, tako je i Otac. Brat Loughborough nastavlja dokazivati svoju tezu da je Bog osoba, posjedujući oblik i obličje, jer je čovjek stvoren na sliku Božju.

“No ali sada ćemo se vratiti temi stvaranja čovjeka. Već smo vidjeli da čovjekovo stvaranje na sliku Božju nije moglo odnositi na moralnu sliku, jer bi to uključivalo apsurd da je bezživotna glina od koje je čovjek stvoren, imala karakter poput Boga. Sada vidimo da Sveto pismo jasno uči da je Bog osoba s tijelom i oblikom. Tada se Postanak 1:26, može shvatiti kao pouka činjenice da je čovjek stvoren u obliku Boga. Ostala svetopisamska mjesta slažu se s ovim svjedočanstvom. Pogledajte Postanak 9:6. ‘Tko prolije krv čovjekovu, njegovu će krv proliti čovjek. Jer na svoju sliku Bog načini čovjeka!’ Ovo svjedočanstvo ne može se odnositi na duh ili nematerijalni dio čovjeka: ono što je na slici Božjoj ima krv. 1 Korinćanima 11:7. ‘Jer muž doista ne mora pokrivati glave, ta slika je i slava Božja.’ Jakov [Pogl 3:9] govoreći o jeziku kaže, ‘Njime blagoslivljamo Boga i Oca, njime i proklinjemo ljude na sliku (ličnost, sličnost - Webster) Božju stvorene.’ Prethodno svjedočanstvo rješava pitanje, da slika Božja ne upućuje na karakter, nego na oblik. Postanak 2:7. ‘I GOSPOD, Bog, načini čovjeka od praha zemaljskoga, i u nosnice mu udahnu dah života; i čovjek posta duša živa.’”

Bog je stvorio čovjeka na svoju sliku. Bog je osoba, ima tijelo, oblik i formu, i oblikovao je čovjeka na svoju sliku. Iz ovog razmišljanja izvodimo očito značenje svjedočanstva Svetog pisma o ličnosti Boga. Ako imamo krive predodžbe o Božjoj ličnosti, u opasnosti smo da pogrešno shvatimo i druge istine koje su povezane s prirodom čovjeka (smrtnost duše, stanje mrtvih, itd.). U svom članku, brat Loughborough nastavlja objasniti povezanost između krive doktrine o besmrtnosti duše i pogrešnih predodžbi o ličnosti Boga. Njegov članak iz Review and Herald od 18. rujna bio je preuzet iz njegove knjige ‘Ispitivanje svjedočanstva Svetog pisma’.