Utangulizi
Kitabu hiki kina malengo matatu ya kutimiza. La kwanza ni kufufua nguzo ya zamani ya imani yetu inayoitwa, “ubinafsi wa Mungu“. Lengo la pili ni kurejesha imani katika maandishi ya Ellen White, na la tatu ni kuanzisha upya utambulisho wa awali wa Waadventista.
Kabla ya Oktoba 22, 1844, kulikuwa na idadi kubwa ya Waadventista waliokuwa wakimngoja Kristo arudi na mawingu ya mbinguni. Ulikuwa ni vuguvugu la kimataifa la watu waliokuwa wakingoja ujio wake wa pili. Oktoba 22 ilipita bila Kristo kushuka na mawingu ya mbinguni na wengi waliondoka katika harakati, wakaidharau, wakadharau unabii, Biblia, na Mungu. Waaminifu wachache sana, wanyenyekevu, wanaume kwa wanawake walibaki, ambao walikuwa na uhakika kuwa Mungu  alikuwa akiongoza harakati hiyo. Walijua kwamba Mungu alikuwa anaangaza nuru ya Kweli na mioyo yao ilikuwa na hamu ya kuipokea. Lakini machoni pa ulimwengu, walionekana kuwa washupavu na waotaji. Hali hii kubwa ya kuvunjika moyo inaweza kulinganishwa na ile ya wanafunzi wa Yesu walipomuona Bwana wao amelazwa kaburini. “Waliamini kwamba alikuwa ndiye atakayeikomboa Israeli.” Hata hivyo katika hali yao ya kukata tamaa, walikuwa tayari kupokea uwezo wa kuushinda ulimwengu wote kupitia kwa Injili. Walikutana na Kristo na baadaye wakapokea Roho wake. Vile vile ilifanyika kwa Waanzilishi wa Kiadventista. Walikuwa kikundi kidogo cha watu, waliokatishwa tamaa sana; walitafuta Bwana kwa mioyo yao yote na wakampokea katika uweza na Kweli. Kweli za thamani ambazo Mungu alifunua katika wakati huo wa shida ndio msingi wa imani ya Waadventista Wasabato. Kweli hizi zilijaribiwa na nadharia zote za kudanganya, za ulimwengu, za wale waliokidharau kikundi hiki kidogo, lakini kweli hizi kuu zilitawala. Wakati wa mahitaji makubwa, Yesu alitoa ushuhuda Wake kwa kumkuza msichana mdogo, aliyekuwa dhaifu zaidi kati ya wanyonge, ili kuwaidhinisha wote kwa Ukweli wake. Ellen White hakupaswa kuwa chanzo cha ukweli; badala yake, kuwasaidia ndugu ambao walikuwa wakitafuta ukweli katika Biblia. Mungu alimtumia Ellen White kuidhinisha masomo yao na kuwaelekeza kwenye Biblia. Matokeo ya mwisho yalikuwa kuanzishwa kwa msingi wa imani kwa msingi wa Biblia, ambao unasimama imara mpaka mwisho wa dunia.
Je, unaweza kushangaa kujua kwamba msingi wa imani ya Waadventista Wasabato, ambayo iliwekwa mwanzoni mwa kazi yetu, ni kwa kiasi fulani tofauti na ilivyo sasa? Leo, zaidi ya karne moja na nusu baadaye, tunastaajabishwa na masimulizi ya uzoefu wa waanzilishi wetu; lakini tangu wakati huo, Kanisa la Waadventista Wasabato limekuwa chini ya harakati kadhaa mpya. Tangu wakati huo, kanisa limepata mabadiliko mengi, ikijumuisha mabadiliko katika mafundisho yetu. Wengine wanasema kuwa mabadiliko haya ni mazuri na wengine wanabisha na kusema kuwa ni haribifu na danganyifu. Kuhamisha uangalizi kwa Uadventista wa awali, unaanzisha pambano kuu katika siku hizi. Sisi binafsi tumekuwa kwenye utata huu kwa zaidi ya miaka 6 sasa na tumeona kuwa utata huu utazidi kuwa mkubwa na wenye nguvu zaidi na mara nyingi matokeo yake yatakuwa ya kutisha. Watu wengi kutoka pande zote mbili za pambano hili wanakataa Roho ya Unabii kwa njia moja au nyingine. Wengine wameondoka kutoka kwa Kanisa la Waadventista Wasabato. Utambulisho wa Waadventista umepotea kwa kuwa umebadilika sana kutoka ule wa awali.
Kwa sasa tunashuhudia mtikisiko wa kanisa la Waadventista Wasabato, tunamuona akitupwa kutoka wimbi moja la mgogoro hadi jingine. Wengi wanapoteza imani yao na utambulisho wao kama Waadventista Wasabato. Lakini tunaamini katika suluhisho ambalo Bwana, kwa rehema zake, ametutolea. Suluhisho linaloweza kupatikana katika historia ya harakati ya Waadventista Wasabato.
“Katika kukagua historia yetu ya zamani, baada ya kusafiri kila hatua ya maendeleo yetu hadi tusimamapo leo, naweza kusema, Mungu asifiwe! Ninapoona kile ambacho Bwana amefanya, ninajazwa mshangao, na vilevile uhakika katika Kristo kama kiongozi. Hatuna cha kuogopa kwa ajili ya yajayo, isipokuwa tutakaposahau njia ambayo Bwana ametuongoza, na mafundisho yake katika historia yetu iliyopita.” {EGW, LS 196.2; 1915}
Hatutaogopa! Hii ni hakikisho kubwa na ahadi-ingawa ina masharti. Ni lazima kukumbuka jinsi Bwana ametuongoza, na mafundisho Yake katika historia yetu iliyopita. Tunapoangalia kwa yale ambayo Bwana ametufundisha katika historia yetu iliyopita, tunashangaa kuona jinsi mambo yalivyobadilika. Mabadiliko yamechukua miaka kadhaa na migogoro mingi. Ili kutua maamuzi kwa  mabadiliko haya katika mafundisho, ikiwa ni  mazuri na ya maendeleo au mabaya na yenye uharibifu, tathmini inapaswa kujengwa juu ya uzoefu uliopita, kwa kuwa Bwana aliliongoza kanisa lake waziwazi.
Kwa wakati huu, tunatoa dai la kijasiri—ambalo linafaa kukufanya ushikilie kitabu hiki hadi mwisho wake. Kwa kuhimizwa na mawaidha ya Ellen White kuwa tuangazie historia yetu ya zamani, sisi tumehitimisha kwamba tumesahau nguzo moja muhimu ya imani yetu, nguzo yenye utata mkuu wakati wa Kellogg-ubinafsi wa Mungu. Moja ya migogoro mikubwa ambayo Kanisa la SDA liliwahi kuwa nalo wakati wa nabii aliyekuwa hai lilikuwa ni shida ya Kellogg. Majanga mengine mengi yanapata mizizi katika mgogoro huu. Hivyo, somo la ubinafsi wa Mungu  ni muhimu katika wakati wetu huu.
Dada White alimwandikia Kellogg kwamba ubinafsi wa Mungu  na ubinafsi wa Kristo ilikuwa nguzo ya imani yetu iliyokuwa daraja sawa na ujumbe wa patakatifu:
“Wale wanaotafuta kuondoa alama za zamani hawashikilii kwa dhati;hawaweki pembeni mwa fikira zao jinsi waliyopokea na kusikia. Wale wanaojaribu kuleta nadharia ambazo zingeondoa nguzo za imani yetu kuhusu patakatifu, au habari ya ubinafsi wa Mungu au wa Kristo, wanafanya kazi kama vipofu. Wanatafuta kuingiza mashaka na kuwafanya watu wa Mungu  watikiswe bila nanga.” {EGW, Ms62-1905.14; 1905}
Somo la ubinafsi wa Mungu  linapokea usikivu mdogo sana leo, lakini ni mojawapo ya mambo muhimu katika mafundisho mengine ya Uadventista, kama vile mafundisho ya Utatu, huduma ya Patakatifu, 1844 na fundisho lingine lolote linalohusu mambo ya Mbinguni.
Ubinafsi wa Mungu ulikuwa nguzo ya imani yetu. Nguzo hii inakaribia kusahaulika leo. Tunapendekeza kuwa ni kutokana na mageuzi ya lugha ya Kiingereza. Nini linalomaanishwa na maneno, “Ubinafsi wa Mungu”? Uelewa wa jumla wa neno la Kiingereza la ‘ubinafsi’ umebadilika kwa miaka mingi. Leo, ‘ubinafsi’ kwa ujumla huonwa kama, “seti ya tabia, utambuzi, na mifumo ya kihisia”, lakini katika karne ya kumi na tisa na mwanzo wa karne ya ishirini, ilimaanisha “ubora au hali ya kuwa Nafsi”. Huu ndio ufafanuzi msingi wa neno ‘ubinafsi’ kutoka kwa Kamusi ya Merriam-Webster  . Wakati Dada White na waanzilishi wetu waliandika kuhusu ubinafsi wa Mungu, walirejelea ubora au hali ya Mungu kuwa Nafsi. Yaani, walishughulikia swali, “je Mungu ni Nafsi”, na, “ni kitu gani kinachomfanya awe Nafsi” au “ubora au hali ya Mungu kuwa Nafsi ni ipi”? Jaribu kukumbuka mara ya mwisho uliposhiriki katika mafunzo ya Biblia juu ya swali, “je, Mungu ni Nafsi?”Fikiria jinsi unavyoweza kuthibitisha kutumia Biblia kwamba Mungu ni Nafsi. Hili ni swali muhimu sana. Mtazamo wako kwa Bwana na uhusiano wako kwake unaegemea kwenye swali hili. Ubinafsi wa Mungu ni msingi wa hali ya kweli ya kiroho; hali ya kiroho unatokana na uhusiano wako na Mungu. Hakuna uhusiano wa kweli unawezaundwa na asiye Nafsi. Labda hujawahi kujiuliza swali hili kwa sababu wewe kamwe hujawai kuwa na hamu ya kujua kama Mungu ni Nafsi, na ni kipi hicho humfanya kuwa Nafsi. Au, labda ulijiepusha na swali hili kwa sababu ulihisi kuwa ni fumbo ambalo Mungu hakukusudia kulifunua. Labda itakushangaza kujua kuwa Mungu  ametoa jibu la uhakika kwa swali “ni nini ubora au hali ya Mungu kuwa Nafsi”. Kilichotushangaza zaidi ni kwamba Waanzilishi wa Kiadventista, akiwemo Dada White, walikuwa na mwanga wa uhakika kuhusu mada hii, na waliishikilia kama nguzo ya imani yetu, kama sehemu ya msingi wa imani ya Waadventista Wasabato.Ubinafsi wa Mungu ukiwekwa upasavyo katika mwanga wa zama zetu za kihistoria, nukuu za zamani zitang’aa katika mwanga mpya na kweli nyingi zitatokea, ambazo zitatuwezesha kuelewa historia yetu ya zamani na mgogoro wa sasa.
Shida kuu ya mgogoro wa Kellogg ilikuwa juu ya ubinafsi wa Mungu. Ni muhimu kutathmini mgogoro wa Kellogg juu ya ubinafsi wa Mungu kwa kutumia maana iliyokusudiwa wakati huo; yaani, kutumia fasili ya ‘nafsi,’ kama ubora au hali ya Mungu kuwa Nafsi. Kuweka ufafanuzi huu akilini, mgogoro wa Kellogg unakuja katika mwanga mpya na ushahidi mpya unaofaa unaletwa kwa ajili yetu leo. Kwa kuzingatia uthibitisho huu, tunaona jinsi Mungu alivyotuongoza zamani; hivyo, hatupaswi kuogopea wakati ujao. Kujua na kuelewa hili, pamoja na umuhimu wake, hutusaidia kutotikiswa na wimbi lolote la udanganyifu katika mabishano ya sasa. Wakati Dada White alikuwa akivuta mawazo ya Kellogg kwa umuhimu wa somo hili, alivuta usikivu wetu pia, kwani somo hili ni kila kitu kwetu.
[Akimwandikia Kellogg] “Kwa hakika huelewi ubinafsi wa Mungu, ambao unajumuisha yale yote ambayo ni ya msingi na muhimu kwetu kama Wasabato.” {EGW, Lt300-1903.7; 1903}
Masomo haya kuhusu ubinafsi wa Mungu  yatazua maswali mengi mapya na magumu. Hatuahidi kuyajibu yote, na labda hutaridhika na majibu yanayotolewa, lakini tunaomba, tunatumaini na kuamini kwamba kitabu hiki kitatimiza malengo matatu yaliyopendekezwa mwanzoni mwa utangulizi huu. Kupitia kuhuisha fundisho la ubinafsi wa Mungu, tunaamini kwamba imani yako katika vitabu vya Roho ya Unabii itaimarishwa, na kwamba utajipata utajikita zaidi katika ujumbe wa Waadventista—ambapo tunapata utambulisho wetu—hivyo kukufanya Mwadventista mwaminifu zaidi. Muhimu zaidi, tunataka umfahamu Mungu zaidi kama Mungu wako binafsi. Hii hakika itaimarisha uhusiano wako na Yeye.
Tunapata majibu kwa suala la ubinafsi wa Mungu  katika kuchunguza mgogoro wa Kellogg, ambapo Dada White alitoa mwanga wa uhakika zaidi juu ya ubinafsi wa Mungu na juu ya msingi wa imani ya Waadventista Wasabato. Ifuatayo ni sura kamili ya kumi kutoka kitabu, Ushuhuda kwa Kanisa Wenye Barua kwa Madaktari na Wahudumu Maelekezo kwa Waadventista Wasabato. Sura hii, Msingi wa Imani yetu, ina ufahamu wa kina katika historia ya mgogoro wa Kellogg. Inatoa muhtasari wa kihistoria wa kweli ambazo Mungu alitoa kama msingi wa imani yetu na katika kweli hizi tunapata utambulisho wetu kama  Waadventista—kushika amri za Mungu na kuwa na imani ya Yesu.
